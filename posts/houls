{ "title": "houls", "time": "2023-08-08 13:08:55" }
---

# ΚΚΕ: Τεράστιες ευθύνες της κυβέρνησης που άφησε ανενόχλητους φασίστες χούλιγκαν να δολοφονούν

## ΑΝΑΚΟΙΝΩΣΗ ΓΙΑ ΤΗ ΔΟΛΟΦΟΝΙΑ ΟΠΑΔΟΥ ΤΗΣ ΑΕΚ

Η κυβέρνηση έχει τεράστιες ευθύνες, θεωρεί "λογικό" να απαγορεύει συναθροίσεις εργαζομένων, αλλά αφήνει ανενόχλητους οπλισμένους φασίστες χούλιγκαν να δολοφονούν και να καταστρέφουν» τονίζει σε ανακοίνωση το Γραφείο Τύπου της ΚΕ του ΚΚΕ για το νεκρό οπαδό στα επεισόδια έξω από το γήπεδο της ΑΕΚ που προκάλεσαν οπαδοί της Ντιναμό Ζάγκρεπ.

Αναλυτικά:

> «Η δολοφονία του νεαρού οπαδού της ΑΕΚ μετά τη χθεσινοβραδινή επίθεση στη Νέα Φιλαδέλφεια από οργανωμένες ομάδες φασιστοειδών χούλιγκαν από την Κροατία - που λειτουργούν με το προκάλυμμα του οπαδού - και που, όπως δείχνουν τα στοιχεία, ήταν σε συνεργασία με Έλληνες χούλιγκαν, μόνο οργή προκαλούν στο λαό, σε όλους τους φιλάθλους.
> Η κυβέρνηση έχει τεράστιες ευθύνες για αυτή την εξέλιξη. Είναι υπόλογη για το γεγονός ότι οι οργανωμένοι Κροάτες χούλιγκαν ταξίδεψαν οδικώς, κυκλοφορούσαν οπλισμένοι και έφτασαν ανενόχλητοι στο γήπεδο της ΑΕΚ και μάλιστα σε συνθήκες απαγόρευσης μετακίνησης οργανωμένων οπαδών.
> Η κυβέρνηση θεωρεί "λογικό" να απαγορεύει συναθροίσεις εργαζομένων, που δήθεν "διαταράσσουν την οικονομική και κοινωνική ζωή", αλλά αφήνει ανενόχλητους οπλισμένους φασίστες χούλιγκαν να δολοφονούν και να καταστρέφουν!
> Το ελάχιστο και το αυτονόητο που πρέπει να γίνει τώρα, προκειμένου να αποφευχθούν τα ακόμα χειρότερα, είναι η αναβολή του σημερινού αγώνα και η αυστηρή τιμωρία των ενόχων.
> Το ΚΚΕ εκφράζει τα θερμά του συλλυπητήρια στην οικογένεια και τους φίλους του νεαρού οπαδού της ΑΕΚ.»

